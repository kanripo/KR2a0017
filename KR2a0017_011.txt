# -*- mode: mandoku-view; -*-
#+TITLE: 南齊書
#+DATE: 2015-08-24 22:20:20.342607
#+PROPERTY: ID KR2a0017
#+PROPERTY: BASEEDITION WYG    
#+PROPERTY: JUAN 卷十一
<pb:KR2a0017_WYG_011-1a>¶
欽定四庫全書¶
　南齊書卷十一¶
　　梁　　　蕭　　　子　　　顯　　　撰¶
　志第三¶
　　樂¶
南郊樂舞歌辭二漢同用見前漢志五郊互奏之魏歌¶
舞不見疑是用漢辭也晉武帝泰始二年郊祀明堂詔¶
禮遵用周室肇稱殷祀之義權用魏儀後使傅𤣥造祀¶
<pb:KR2a0017_WYG_011-1b>¶
天地五郊夕牲歌詩一篇迎神歌一篇宋文帝使顔延¶
之造郊天夕牲迎送神饗神歌詩三篇是則宋初又仍¶
晉也建元二年有司奏郊廟雅樂歌辭舊使學士博士¶
撰捜簡採用請敇外凡肄學者普令製立參議太廟登¶
歌宜用司徒褚淵餘悉用黄門郎謝超宗辭超宗所撰¶
多刪顔延之謝荘辭以為新曲備改樂名永明二年太¶
子歩兵校尉伏曼容上表宜集英儒刪纂雅樂詔付外¶
詳竟不行¶
<pb:KR2a0017_WYG_011-2a>¶
羣臣出入奏肅咸之樂¶
夤承寳命　　　嚴恭帝緒　　　奄受敷錫¶
升中拓宇　　　亘地稱皇　　　罄天作主¶
月域来賔　　　日際奉土　　　開元首正¶
禮交樂舉　　　六典聨事　　　九官列序(此下除/四句皆)¶
(顔/辭)¶
牲出入奏引牲之樂¶
皇乎敬矣　　　恭事上靈　　　昭教國祀¶
<pb:KR2a0017_WYG_011-2b>¶
肅肅明明　　　有牲在滌　　　有絜在爼¶
以薦王衷　　　以荅神祜(此上四/句顔辭)¶
陟配在京　　　降徳在民　　　奔精望夜¶
髙燎佇晨¶
薦豆呈毛血奏嘉薦之樂¶
我恭我享　　　惟孟之春　　　以孝以敬¶
立我蒸民　　　青壇奄靄　　　翠幙端凝¶
嘉俎重薦　　　兼籍再升　　　設業設簴¶
<pb:KR2a0017_WYG_011-3a>¶
展容玉庭　　　肇禋配祀　　　克對上靈¶
(此一篇増/損謝辭)¶
　　右夕牲歌並重奏¶
迎神奏昭夏之樂¶
惟聖饗帝　　　惟孝饗親(此下除/四句)禮行宗祀¶
敬達郊禋　　　金枝中樹　　　廣樂四陳(此下除/)¶
月御案節　　　星驅扶輪　　　遥興逺駕¶
曜曜振振　　　告成大報　　　受釐元神¶
<pb:KR2a0017_WYG_011-3b>¶
皇帝入壇東門奏永至之樂¶
紫壇望靈　　　翠幙佇神　　　率天奉贄¶
罄地来賔　　　神貺竝介　　　泯祇合祉¶
恭昭鑒享　　　肅光孝祀　　　威藹四靈¶
洞曜三光　　　皇徳全被　　　大禮流昌¶
皇帝升壇奏登歌辭¶
報惟事天　　　祭實尊靈　　　史正嘉兆¶
神宅崇禎　　　五畤昭鬯　　　六宗彞序¶
<pb:KR2a0017_WYG_011-4a>¶
介丘望塵　　　皇軒肅舉¶
皇帝初獻奏文徳宣烈之樂¶
營泰畤　　定天𠂻　　思心緒　　謀筮從(此下除/二句)¶
田燭置　　爟火通　　大孝昭　　國禮融(此一句/改餘皆)¶
(顔辭此下又/除二十二句)¶
次奏武徳宣烈之樂¶
功燭上宙　　　徳燿中天　　　風移九域¶
禮飾八埏　　　四靈晨炳　　　五緯宵明¶
<pb:KR2a0017_WYG_011-4b>¶
膺厯締運　　　道茂前聲¶
太祖髙皇帝配饗奏髙徳宣烈之樂此章永明二年造¶
奏(尚書令/王儉辭)¶
饗帝嚴親　　　則天光大　　　舄奕前古¶
榮鏡無外　　　日月宣華　　　卿雲流靄¶
五漢同休　　　六幽咸泰¶
皇帝飲福酒奏嘉胙之樂¶
鬯嘉禮　　　　承休錫　　　　盛徳符景緯¶
<pb:KR2a0017_WYG_011-5a>¶
昌華應帝策　　聖藹耀昌基　　融祉暉世厯¶
聲正涵月軌　　書文騰日迹　　寳瑞昭神圖¶
靈貺流瑞液　　我皇崇暉祚　　重芬冠往籍¶
送神奏昭夏之樂¶
薦饗洽　　禮樂該　　神娛展　　辰斾回¶
洞雲路　　拂璇階　　紫雰藹　　青霄開¶
睠皇都　　顧玉臺　　留昌徳　　結聖懐¶
皇帝就燎位奏昭逺之樂¶
<pb:KR2a0017_WYG_011-5b>¶
天以徳降　　　帝以禮報　　　牲罇俯陳¶
柴幣仰燎　　　事展司采　　　敬達瑄薌¶
煙䞇青昊　　　震颺紫場　　　陳馨示策¶
肅志宗禋　　　禮非物備　　　福唯誠陳¶
皇帝還便殿奏休成之樂重奏¶
昭事上祀　　　饗薦具陳　　　回鑾轉翠¶
拂景翔宸　　　綴縣敷暢　　　鍾石昭融¶
羽炫深晷　　　籥曀行風　　　肆序輟度¶
<pb:KR2a0017_WYG_011-6a>¶
肅禮停文　　　四金聳衛　　　六馭齊輪¶
　　右南郊歌辭¶
北郊樂歌辭案周頌昊天有成命郊祀天地也是則周¶
漢以来祭天地皆同辭矣宋顔延之饗地神辭一篇餘¶
與南郊同齊北郊羣臣入奏肅咸樂牲入奏引牲薦豆¶
毛血奏嘉薦皇帝入壇東門奏永至飲福酒奏嘉胙還¶
便殿奏休成辭竝與南郊同迎送神昭夏登歌異¶
迎地神奏昭夏之樂¶
<pb:KR2a0017_WYG_011-6b>¶
詔禮崇營　　　敬饗𤣥畤　　　靈正丹帷¶
月肅紫墀　　　展薦登華　　　風縣凝鏘¶
神惟戾止　　　鬱葆遥荘　　　昭望嵗芬¶
環㳺辰太　　　穆哉尚禮　　　横光秉藹¶
皇帝升壇登歌¶
佇靈敬享　　　禋肅&KR0156;文　　　縣動聲儀¶
薦絜牲芬　　　隂祗以貺　　　昭祀式慶¶
九服熙度　　　六農祥正¶
<pb:KR2a0017_WYG_011-7a>¶
皇帝初獻奏地徳凱容之樂¶
繕方丘　　端國隂　　掩珪晷　　仰靈心¶
詔源委　　遍丘林(八句/)禮獻物　　樂薦音¶
(此下除二十二/句餘皆顔辭)¶
次奏昭徳凱容之樂¶
慶圖濬邈　　　藴祥祕瑶　　　俔天炳月¶
嬪光紫霄　　　邦化靈懋　　　閫則風調¶
儷徳方儀　　　徽載以昭¶
<pb:KR2a0017_WYG_011-7b>¶
送神奏昭夏之樂¶
薦神升　　享序楙　　淹玉俎　　停金奏¶
寳斾轉　　旒駕旋　　溢素景　　鬱紫躔¶
靈心顧　　留宸睠　　洽外瀛　　瑞中縣¶
瘞埋奏隸幽之樂¶
后皇嘉慶　　　定祗𤣥畤　　　承帝休圖¶
祗敷靈祉　　　篚羃周序　　　軒朱凝㑹¶
牲幣芬壇　　　精明佇盖　　　調川瑞昌¶
<pb:KR2a0017_WYG_011-8a>¶
警岳祥泰¶
　　右北郊歌¶
明堂歌辭祀五帝漢郊祀歌皆四言宋孝武使謝荘造¶
辭荘依五行數木數用三火數用七土數用五金數用¶
九水數用六案洪範五行一曰水二曰火三曰木四曰¶
金五曰土月令木數八火數七土數五金數九水數六¶
蔡邕云東方有木三土五故數八南方有火二土五故¶
數七西方有金四土五故數九北方有水一土五故數¶
<pb:KR2a0017_WYG_011-8b>¶
六又納音數一言得土三言得火五言得水七言得金¶
九言得木若依洪範木數用三則應水一火二金四也¶
若依月令金九水六則應木八火七也當以洪範一二¶
之數言不成文故有取捨而使兩義竝違未詳以數立¶
言為何依據也周頌我將祀文王言皆四其一句五一¶
句七謝荘歌宋太祖亦無定句建元初詔黄門郎謝超¶
宗造明堂夕牲等辭并採用荘辭建武二年雩祭明堂¶
謝朓造辭一依謝荘唯世祖四言也¶
<pb:KR2a0017_WYG_011-9a>¶
賔出入奏肅咸樂歌辭二章¶
彝承孝典　　　恭事嚴聖　　　浃天奉賮¶
罄壤齊慶　　　司儀具序　　　羽容夙章¶
芬枝揚烈　　　黼構周張　　　助寳尊軒¶
酎珍充庭　　　璆縣凝㑹　　　琄朱竚聲¶
先期選禮　　　肅若有承　　　祇對靈祉¶
皇慶昭膺¶
尊事威儀　　　輝容昭序　　　迅恭明神¶
<pb:KR2a0017_WYG_011-9b>¶
絜盛牲俎　　　肅肅嚴宫　　　藹藹崇基¶
皇靈降止　　　百祗具司　　　戒誠望夜¶
端烈承朝　　　依微昭旦　　　物色輕宵¶
青帝歌¶
參映夕　　駟昭晨　　靈乗震　　司青春¶
鴈將向　　桐始蕤　　和風舞　　暄光遲¶
萌動達　　萬品親　　潤無際　　澤無垠¶
赤帝歌¶
<pb:KR2a0017_WYG_011-10a>¶
龍精初見大火中　　　　朱光北至圭景同¶
帝在在離寔司衡　　　　雨水方降木堇榮¶
庶物盛長咸殷阜　　　　恩澤四溟被九有¶
黄帝歌¶
履艮宅中宇　　　司繩總四方　　　裁化徧寒燠¶
布政司炎涼(此以下/除八句)至分乘經晷　　　閉啓集恒度¶
帝暉緝萬有　　　皇靈澄國歩¶
白帝歌¶
<pb:KR2a0017_WYG_011-10b>¶
百川若鏡天地爽且明　　雲冲氣舉盛徳在素精(此/下)¶
(除四/句)¶
庶類收成嵗功行欲寜　　浃地奉渥罄宇承帝靈¶
黒帝歌¶
嵗既暮日方馳　　　靈承坎徳司規¶
𤣥雲合晦鳥蹊　　　白雲繁亘天崖(此下除/四句)¶
晨晷促夕漏延　　　太隂極微陽宣(此下除/二句)¶
皇帝還東壁受福酒奏嘉胙樂歌辭(太廟/同用)¶
<pb:KR2a0017_WYG_011-11a>¶
禮薦洽　　　　福祚昌　　　　聖皇膺嘉祐¶
帝業凝休祥　　居極乘景運　　宅徳瑞中王¶
澄明臨四奥　　精華延八鄉　　洞海同聲憓¶
澈宇麗乾光　　靈慶纒世祉　　鴻烈永無疆¶
送神奏昭夏樂歌辭(宋謝/荘辭)¶
藴禮容　　餘樂度　　靈方留　　景欲暮¶
開九重　　肅五達　　鳳參差　　龍已沫¶
雲既動　　河既梁　　萬里照　　四空香¶
<pb:KR2a0017_WYG_011-11b>¶
神之車　　歸清都　　璇庭寂　　玉殿虚¶
鴻化凝　　孝風熾　　顧靈心　　結皇思¶
鴻慶遐鬯　　　嘉薦令芳　　　翊帝明徳¶
永祚深光(増四/字)¶
牲出入奏引牲樂歌詩¶
惟誠絜饗　　　維孝尊靈　　　敬芳黍稷¶
敬滌犧牲　　　騂繭在豢　　　載溢載豐¶
以承宗祀　　　以肅皇𠂻　　　蕭芳四舉¶
<pb:KR2a0017_WYG_011-12a>¶
華火周傳　　　神鑒孔昭　　　嘉足叄牷¶
薦豆呈毛血奏嘉薦樂歌詩二章¶
肇禋戒祀　　　禮容咸舉　　　六典飾文¶
九司炤序　　　牲柔既昭　　　犧剛既陳¶
恭滌惟清　　　敬事惟神　　　加籩再御¶
兼俎兼薦　　　節動軒越　　　聲流金縣¶
奕奕閟幄　　　亹亹嚴闈　　　絜誠夕鑒¶
端服晨暉　　　聖靈戾止　　　翊我皇則¶
<pb:KR2a0017_WYG_011-12b>¶
上綏四㝢　　　下洋萬國　　　永言孝饗¶
孝饗有容　　　儐僚贊列　　　肅肅雍雍¶
　　右夕牲辭¶
迎神奏昭夏樂歌辭¶
地紐謐　　乾樞回　　華盖動　　紫微開¶
旌蔽日　　車若雲　　駕六氣　　乘烟煴¶
&KR0110;帝景　　耀天邑　　聖祖降　　五雲集(此下除/八句)¶
懋粢盛　　絜牲牷　　百禮肅　　羣司䖍¶
<pb:KR2a0017_WYG_011-13a>¶
皇徳逺　　大孝昌　　貫九幽　　洞三光¶
神之安　　解玉鑾　　昌福至　　萬㝢歡(皆謝/荘辭)¶
皇帝升明堂奏登歌辭¶
雍臺辯朔　　　澤宫選辰　　　挈火夕炤¶
明水朝陳　　　六瑚賁室　　　八羽華庭¶
昭事先聖　　　懐濡上靈　　　肆夏式敬¶
升歌發徳　　　永固洪基　　　以綏萬國(皆謝/荘辭)¶
初獻奏凱容宣烈樂歌辭(太廟/同)¶
<pb:KR2a0017_WYG_011-13b>¶
釃醴具登　　　嘉俎咸薦　　　饗洽誠陳¶
禮周樂徧　　　祝辭罷祼　　　序容輟縣¶
蹕動端庭　　　鑾回嚴殿　　　神儀駐景¶
華漢髙虚　　　八靈案衛　　　三祗解途¶
翠盖澄耀　　　罼帟凝晨　　　玉鑣息節¶
金輅懐音　　　式誠逹孝　　　底心肅感¶
追馮皇鑒　　　思承淵範　　　神錫懋祉¶
四緯昭明　　　仰福帝徽　　　俯齊庶生¶
<pb:KR2a0017_WYG_011-14a>¶
　　右祀明堂歌辭建元永明中奏¶
雩祭歌辭¶
清明暢　　禮樂新　　候龍景　　選貞辰¶
陽律亢　　隂晷伏　　秏下土　　荐穜稑¶
宸儀警　　王度乾　　嗟雲漢　　望昊天¶
張盛樂　　奏雲儛　　集五精　　延帝祖¶
雩有諷　　禜有秩　　膋鬯芬　　圭瓚瑟¶
靈之来　　帝閽開　　車煜燿　　吹徘徊¶
<pb:KR2a0017_WYG_011-14b>¶
停龍轙　　徧觀此　　凍雨飛　　祥雲靡¶
壇可臨　　奠可歆　　對氓社　　鑒皇心¶
　　右迎神歌辭(依漢来郊歌三言/宋明堂迎神八解)¶
濬哲維祖　　　長發其武　　　帝出自震¶
重光御㝢　　　七徳攸宣　　　九疇咸叙¶
静難荆舒　　　凝威蠡浦　　　昧旦丕承¶
夕惕刑政　　　化壹車書　　　徳馨粢盛¶
昭星夜景　　　非雲曉慶　　　衢室成隂¶
<pb:KR2a0017_WYG_011-15a>¶
璧水如鏡　　　禮充玉帛　　　樂被筦絃¶
於鑠在詠　　　陟配于天　　　自宫徂兆¶
靡愛牲牷　　　我将我享　　　永祚豐年¶
　　右歌世祖武皇帝(依廟歌/四言)¶
營翼日　　鳥殷宵　　凝氷泮　　𤣥蟄昭¶
景陽陽　　風習習　　女夷歌　　東皇集¶
奠春酒　　秉青珪　　命田祖　　渥羣黎¶
　　右歌青帝(木生/數三)¶
<pb:KR2a0017_WYG_011-15b>¶
惟此夏徳徳恢台　　　　兩龍既御炎精来¶
火景方中南譌秩　　　　靡草云黄含桃實¶
族雲蓊鬱温風煽　　　　興雨祁祁黍苗徧¶
　　右歌赤帝(火成/數七)¶
稟火自髙明　　毓金挺剛克　　凉燠資成化¶
羣方載厚徳　　陽季勾萌逹　　炎徂溽暑融¶
商暮百工止　　嵗極凌隂沖　　皇流疏已清¶
原隰甸已平　　咸言祚惟億　　敦民保齊京¶
<pb:KR2a0017_WYG_011-16a>¶
　　右歌黄帝(土成/數五)¶
帝悦于兌執矩固司蔵　　百川收潦精景應徂商¶
嘉樹離披榆闗命賔鳥　　夜月如霜金風方嫋嫋¶
商隂肅殺萬寳咸亦遒　　勞哉望嵗場功兾可收¶
　　右歌白帝(全成/數九)¶
白日短𤣥夜深　招揺轉移太隂　霜鐘鳴㝠陵起¶
星回天月窮紀　聽嚴風来不息　望𤣥雲黝無色¶
曾冰洌積羽幽　飛雲至天山側　闗梁閉方不巡¶
<pb:KR2a0017_WYG_011-16b>¶
合國吹饗蜡賔充微陽究終始　　百禮洽萬祚臻¶
　　右歌黒帝(水成/數六)¶
敬如在　　禮将周　　神之駕　　不少留¶
躡龍鑣　　轉金盖　　紛上馳　　雲之外¶
警七耀　　詔八神　　排閶闔　　渡天津¶
有渰興　　膚寸積　　雨㝠㝠　　又終夕¶
俾栖糧　　惟萬箱　　皇情暢　　景命昌¶
　　右送神歌辭¶
<pb:KR2a0017_WYG_011-17a>¶
太廟樂歌辭周頌清廟一篇漢安世歌十七章是也永¶
平三年東平王蒼造光武廟登歌一章二十六句其辭¶
稱述功徳建安十八年魏國初建侍中王粲作登歌安¶
世詩説神靈鑒饗之意明帝時侍中繆襲奏安世詩本¶
故漢時歌名今詩所歌非往詩之文襲案周禮志云安¶
世樂猶周房中樂也往昔議者以房中歌后妃之徳宜¶
改安世名正始之樂後續漢安世歌亦説神来宴饗無¶
有后妃之言思惟往者謂房中樂為后妃歌恐失其意¶
<pb:KR2a0017_WYG_011-17b>¶
方祭祀娱神登歌先祖功徳下堂詠宴享無事歌后妃¶
之化也於是改安世樂曰饗神歌散騎常侍王肅作宗¶
廟詩頌十二篇不入於樂晉泰始中傅𤣥造廟夕牲昭¶
夏歌一篇迎送神肆夏歌詩一篇登歌七廟七篇𤣥云¶
登歌歌盛徳之功烈故廟異其文至於饗神猶周頌之¶
有瞽及雍但説祭饗神明禮樂之盛七廟饗神皆用之¶
夏侯湛又造宗廟歌十三篇宋世王韶之造七廟登歌¶
七篇昇明中太祖為齊王令司空褚淵造太廟登歌二¶
<pb:KR2a0017_WYG_011-18a>¶
章建元初詔黄門侍郎謝超宗造廟樂歌詩十六章永¶
明二年尚書殿中曹奏太祖髙皇帝廟神室奏髙徳宣¶
烈之舞未有歌詩郊應湏歌辭穆皇后廟神室亦未有¶
歌辭案傅𤣥云登歌廟異其文饗神十室同辭此議為¶
允又尋漢世歌篇多少無定皆稱事立文竝多八句然¶
後轉韻時有兩三韻而轉其例甚寡張華夏侯湛亦同¶
前式傅𤣥改韻頗數更傷簡節之美近世王詔之顔延¶
之竝四韻乃轉得賖促之中顔延之謝荘作三廟歌皆¶
<pb:KR2a0017_WYG_011-18b>¶
各三章章八句此於序述功業詳畧為宜今宜依之郊¶
配之日改降尊作主禮殊宗廟穆后母儀之化事異經¶
綸此二歌為一章八句别奏事御奉行詔可尚書令王¶
儉造太廟二室及郊配辭¶
羣臣出入奏肅咸樂歌辭¶
絜誠底孝　　　孝感煙霜　　　夤儀式序¶
肅禮綿張　　　金華樹藻　　　肅哲騰光¶
殷殷升奏　　　嚴嚴階庠　　　匪椒匪玉¶
<pb:KR2a0017_WYG_011-19a>¶
是降是將　　　懋分神𠂻　　　翊祐傳昌¶
牲出入奏引牲樂歌辭¶
肇祀嚴靈　　　恭禮尊國　　　達敬敷典¶
結孝陳則　　　芬滌既肅　　　犧牷既整¶
聳誠流思　　　端儀選景　　　肆禮佇夜¶
綿樂望晨　　　崇席皇鑒　　　用饗明神¶
薦豆呈毛血奏嘉薦樂歌辭¶
清思眑眑　　　閟寝微微　　　恭言載感¶
<pb:KR2a0017_WYG_011-19b>¶
肅若有希　　　芬俎具陳　　　嘉薦兼列¶
凝馨煙颺　　　分炤星晢　　　睿靈式降¶
協我帝道　　　上澄五緯　　　下陶八表¶
　　右夕牲歌辭¶
迎神奏昭夏樂歌辭¶
涓辰選氣　　　展禮恭祗　　　重闈月洞¶
層牖煙施　　　載虚玉鬯　　　載受金枝¶
天歌折饗　　　雲舞罄儀　　　神惟降止¶
<pb:KR2a0017_WYG_011-20a>¶
泛景凝羲　　　帝華永藹　　　泯藻方摛¶
皇帝入廟北門奏永至樂歌辭¶
戯繇惟則　　　姬經式序　　　九司聨事¶
八方承宇　　　鑾迾静陳　　　縵樂具舉¶
凝旒若慕　　　傾璜載竚　　　振振璇衛¶
穆穆禮容　　　載藹皇歩　　　式敷帝蹤¶
大祝祼地奏登歌辭¶
清明既鬯　　　大孝乃熙　　　天儀睟愴¶
<pb:KR2a0017_WYG_011-20b>¶
皇心儼思　　　既芬房豆　　　載絜牷牲¶
鬱祼升禮　　　鋗玉登聲　　　茂對幽嚴¶
式奉徽靈　　　以享以祀　　　惟感惟誠¶
皇祖廣陵丞府君神室奏凱容樂歌辭¶
國昭惟茂　　　帝穆惟崇　　　登祥緯逺¶
締世景融　　　紛綸睿緒　　　菴蔚王風¶
明進厥始　　　濬哲文終¶
皇祖太中大夫府君神室奏凱容樂歌辭¶
<pb:KR2a0017_WYG_011-21a>¶
璇條夤蔚　　　瓊源浚照　　　懋矣皇烈¶
載挺明劭　　　永言敬思　　　式恭惟教¶
休途良乂　　　榮光有耀¶
皇祖淮隂令府君神室奏凱容樂歌辭¶
嚴宗正典　　　崇饗肇禋　　　九章既飾¶
三清既陳　　　昭恭皇祖　　　承假徽神¶
貞祐伊協　　　卿藹是鄰¶
皇曾祖即丘令府君神室奏凱容樂歌辭¶
<pb:KR2a0017_WYG_011-21b>¶
肅惟敬祀　　　絜事参薌　　　環袨像綴¶
緬宻絲簧　　　明明烈祖　　　尚錫龍光¶
粤雅于姬　　　伊頌在商¶
皇祖太常卿府君神室奏凱容樂歌辭¶
神宫懋鄴　　　明寝昌基　　　徳凝羽綴¶
道鬯容辭　　　假我帝緒　　　懿我皇維¶
昭大之載　　　國齊之祺¶
皇考宣皇神室奏宣徳凱容樂歌辭¶
<pb:KR2a0017_WYG_011-22a>¶
道閟期運　　　義開藏用　　　皇矣睿祖¶
至哉攸縱　　　循規烈炤　　　襲矩重芬¶
徳溢軒羲　　　道懋炎雲¶
昭皇后神室奏凱容樂歌辭¶
月靈誕慶　　　雲瑞開祥　　　道茂淵柔¶
徳表徽章　　　粹訓宸中　　　儀形宙外¶
容蹈凝華　　　金羽傳藹¶
皇帝還東壁上福酒奏永祚樂歌辭¶
<pb:KR2a0017_WYG_011-22b>¶
搆宸抗宇　　　合軫齊文　　　萬靈載溢¶
百禮以殷　　　朱絃繞風　　　翠羽停雲¶
桂樽既滌　　　瑤俎既薫　　　升薦惟誠¶
昭禮惟芬　　　降祉遥裔　　　集慶氤氲¶
送神奏肆夏樂歌辭¶
禮既升　　樂以愉　　昭序溢　　幽饗餘¶
人祗鬯　　敬教敷　　神光動　　靈駕翔¶
芬九垓　　鏡八鄉　　福無屆　　祚無疆¶
<pb:KR2a0017_WYG_011-23a>¶
皇帝詣便殿奏休成樂歌辭¶
睿孝式鬯　　　饗敬爰徧　　　諦容輟序¶
佾文静縣　　　辰儀聳蹕　　　宵衛浮鑾¶
旒帟雲館　　　翠華景摶　　　恭惟尚烈¶
休明再纒　　　國猷逺藹　　　昌圖聿宣¶
太廟登歌辭二章¶
惟王建國　　　設廟凝靈　　　月薦流典¶
時祀暉經　　　瞻宸僾思　　　雨露追情¶
<pb:KR2a0017_WYG_011-23b>¶
簡目筮晷　　　閟奠升文　　　金罍渟桂¶
沖幄舒薫　　　備僚肅列　　　駐景開雲¶
至饗攸極　　　睿孝惇禮　　　具物咸絜¶
聲香合體　　　氣昭扶幽　　　眇慕纒逺¶
迎絲驚促　　　送佾留晩　　　聖𠂻踐候¶
節改増愴　　　妙感崇深　　　英徽彌亮¶
太祖髙皇帝神室奏髙徳宣烈樂歌辭¶
悠悠草昧　　　穆穆經綸　　　乃文乃武¶
<pb:KR2a0017_WYG_011-24a>¶
乃聖乃神　　　動龕危亂　　　静比斯民¶
誕應休命　　　奄有八夤　　　握機肇運¶
光啓禹服　　　義滿天淵　　　禮昭地軸¶
澤靡不懐　　　威無不肅　　　戎夷竭歡¶
象来致福　　　偃風裁化　　　暅日敷祥¶
信星含曜　　　秬草流芳　　　七廟觀徳¶
六樂宣章　　　惟先惟敬　　　是饗是将¶
穆皇后神室奏穆徳凱容之樂辭¶
<pb:KR2a0017_WYG_011-24b>¶
太姒嬪周　　　塗山儷禹　　　我后嗣徽¶
重規疊矩　　　肅肅閟宫　　　翔翔雲舞¶
有饗徳馨　　　無絶終古¶
髙宗明皇帝神室奏明徳凱容之樂歌辭¶
多難固業　　　殷憂啓聖　　　帝宗纘武¶
惟時執競　　　起栁獻祥　　　百堵興詠¶
義雖祀夏　　　功符受命　　　逺無不懐¶
邇無不肅　　　其儀濟濟　　　其容穆穆¶
<pb:KR2a0017_WYG_011-25a>¶
赫矣君臨　　　昭哉嗣服　　　允王維后¶
膺此多福　　　禮以昭事　　　樂以感靈¶
八簋陳室　　　六舞充庭　　　觀徳在廟¶
象徳在形　　　四海来祭　　　萬國咸寜¶
藉田歌辭漢章帝元和元年𤣥武司馬班固奏用商頌¶
載芟祠先農晉傅𤣥作祀先農先蠶夕牲歌詩一篇八¶
句迎送神一篇饗社稷先農先聖先蠶歌詩三篇前一¶
篇十二句中一篇十六句後一篇十二句辭皆叙田農¶
<pb:KR2a0017_WYG_011-25b>¶
事胡道安先農饗神詩一篇竝八句樂府相傳舊歌三¶
章永明四年籍田詔驍騎将軍江淹造藉田歌淹製二¶
章不依胡傅世祖口勑付太樂歌之¶
祀先農迎送神升歌¶
羽鑾從動　　　金駕時逰　　　教騰義鏡¶
樂綴禮脩　　　率先丹耦　　　躬遵緑疇¶
靈之聖之　　　嵗殷澤柔¶
饗神歌辭¶
<pb:KR2a0017_WYG_011-26a>¶
瓊斚既飾　　　繡簋以陳　　　方燮嘉種¶
永毓宵民¶
元㑹大饗四廂樂歌辭晉泰始五年太僕傅𤣥撰正旦¶
大㑹行禮歌詩四章夀酒詩一章食舉東西廂樂十三¶
章黄門郎張華作上夀食舉行禮詩十八章中書監荀¶
朂侍郎成公綏言數各異宋黄門郎王韶之造肆夏四¶
章行禮一章上夀一章登歌三章食舉十章前後舞歌¶
一章齊微改革多仍舊辭其前後舞二章新改其臨軒¶
<pb:KR2a0017_WYG_011-26b>¶
樂亦奏肆夏於鑠四章¶
肆夏樂歌辭¶
於鑠我皇　　　體仁苞元　　　齊明日月¶
比量乾坤　　　陶甄百王　　　稽則黄軒¶
訏謨定命　　　辰告四蕃¶
　　右一曲客入四廂奏¶
將將蕃后　　　翼翼羣僚　　　盛服待晨¶
明發来朝　　　饗以八珍　　　樂以九韶¶
<pb:KR2a0017_WYG_011-27a>¶
仰祇天顔　　　厥猷孔昭¶
　　右一曲皇帝當陽四廂奏皇帝入變服四廂并奏¶
　　前二曲¶
法章既設　　　初筵長舒　　　濟濟列辟¶
端委皇除　　　飲和無盈　　　威儀有餘¶
温恭在位　　　敬終如初　　　九功既歌¶
六代惟時　　　被徳在樂　　　宣道以詩¶
穆矣大和　　　品物咸熙　　　慶積自逺¶
<pb:KR2a0017_WYG_011-27b>¶
告成在兹¶
　　右二曲皇帝入變服黄鐘太蔟二廂奏¶
大㑹行禮歌辭¶
大哉皇齊　　　長發其祥　　　祚隆姬夏¶
道邁虞唐　　　徳之克明　　　休有烈光¶
配天作極　　　辰居四方　　　皇矣我后¶
聖徳通靈　　　有命自天　　　誕授休禎¶
龍飛紫極　　　造我齊京　　　光宅宇宙¶
<pb:KR2a0017_WYG_011-28a>¶
赫赫明明¶
　　右二曲姑洗廂奏¶
上夀歌辭¶
獻夀爵　　　　慶聖皇　　　　靈祚窮二儀¶
休明等三光¶
　　右一曲黄鐘廂奏¶
殿前登歌辭¶
明明齊國　　　緝熙皇道　　　則天垂化¶
<pb:KR2a0017_WYG_011-28b>¶
光定天保　　　天保既定　　　肆覲萬方¶
禮繁樂富　　　穆穆皇皇¶
沔彼流水　　　朝宗天池　　　洋洋貢職¶
抑抑威儀　　　既習威儀　　　亦閑禮容¶
一人有則　　　作孚萬邦¶
烝哉我皇　　　寔靈誕聖　　　履端惟始¶
對越休慶　　　如天斯崇　　　如日斯盛¶
介兹景福　　　永固洪命¶
<pb:KR2a0017_WYG_011-29a>¶
　　右三曲别用金石太樂令跪奏¶
食舉歌辭¶
晨儀載煥　　　萬物咸覩　　　嘉慶三朝¶
禮樂備舉　　　元正肇始　　　典章徽明¶
萬方来賀　　　華夷充庭　　　多士盈九徳¶
俯仰觀玉聲　　恂恂俯仰　　　載爛其暉¶
鐘鼓震天區　　禮容塞皇闈　　思樂窮休慶¶
福履同所歸¶
<pb:KR2a0017_WYG_011-29b>¶
五玉既獻　　　三帛是薦　　　爾公爾侯¶
鳴玉華殿　　　皇皇聖后　　　降禮南面¶
元首納嘉禮　　萬邦同欽願¶
休哉休哉　　　君臣熙宴　　　建五旗¶
列四縣　　　　樂有文　　　　禮無勌¶
融王風　　　　窮一變¶
禮至和　　感隂陽　　徳無不柔　繋休祥¶
瑞徴辟　　應嘉鍾　　儛雲鳳　　躍潛龍¶
<pb:KR2a0017_WYG_011-30a>¶
景星見　　甘露墜　　木連理　　禾同穂¶
𤣥化洽　　仁澤敷　　極禎瑞　　窮靈符¶
懐荒逺　　　　綏齊民　　　　荷天祐¶
靡不賔　　　　靡不賔　　　　長世盛¶
昭明有融　　　繁嘉慶　　　　繁嘉慶¶
熙帝載　　　　含氣感和　　　蒼生欣戴¶
三靈協瑞　　　惟新皇代¶
王道四達　　　流仁徳　　　　窮理詠乾元¶
<pb:KR2a0017_WYG_011-30b>¶
垂訓從帝則　　靈化侔四時　　幽誠通𤣥黙¶
徳澤被八紘　　禮章軌萬國¶
皇猷緝　　　　咸熙泰　　　　禮儀煥帝庭¶
要荒服遐外　　被髮襲纓冕　　右衽回衿帶¶
天覆地載　　　澤流汪濊　　　聲教布濩¶
徳光大¶
開元辰　　畢来王　　奉貢職　　朝后皇¶
鳴珩佩　　觀典章　　樂王慶　　悦徽芳¶
<pb:KR2a0017_WYG_011-31a>¶
陶盛化　　逰大康　　惟昌明　　永克昌¶
惟建元　　徳丕顯　　齊七政　　敷五典¶
彝倫序　　洪化闡¶
王澤流　　太平始　　樹靈祇　　恭明祀¶
介景祚　　膺嘉祉　　禮有容　　樂有儀¶
金石陳　　干羽施　　邁武濩　　均咸池¶
歌南風　　徳永稱　　文明煥　　頌聲興¶
王道純　　徳彌淑　　寜八表　　康九服¶
<pb:KR2a0017_WYG_011-31b>¶
導禮讓　　移風俗　　移風俗　　永克融¶
歌盛羙　　告成功　　詠休烈　　邈無窮¶
　　右黄鍾先奏晨儀篇太蔟奏五玉篇餘八篇二廂¶
　　更奏之¶
前舞階歩歌辭(新辭/)¶
天挺聖哲　　　三方維綱　　　川岳伊寜¶
七耀重光　　　茂育萬物　　　衆庶咸康¶
道用潛通　　　仁施遐揚　　　徳厚巛極¶
<pb:KR2a0017_WYG_011-32a>¶
功髙昊蒼　　　舞象盛容　　　徳以歌章¶
八音既節　　　龍躍鳳翔　　　皇基永樹¶
二儀等長¶
前舞凱容歌詩(舊辭/)¶
於赫景命　　　天鑒是臨　　　樂来伊陽¶
禮作惟隂　　　歌自徳富　　　舞由功深¶
庭列宫懸　　　陛羅瑟琴　　　翿籥繁㑹¶
笙磬諧音　　　簫韶雖古　　　九奏在今¶
<pb:KR2a0017_WYG_011-32b>¶
導志和聲　　　徳音孔宣　　　光我帝基¶
協靈配乾　　　儀刑六合　　　化穆自宣¶
如彼雲漢　　　為章于天　　　熙熙萬類¶
陶和常年　　　撃轅中韶　　　永世弗騫¶
後舞階歩歌辭(新辭/)¶
皇皇我后　　　紹業盛明　　　滌拂除穢¶
宇宙載清　　　允執中和　　　以莅蒼生¶
𤣥化逺被　　　兆世軌形　　　何以崇徳¶
<pb:KR2a0017_WYG_011-33a>¶
乃作九成　　　妍歩恂恂　　　雅曲芬馨¶
八風清鼓　　　應以祥禎　　　澤浩天下¶
功齊百靈¶
後舞凱容歌辭(舊辭/)¶
假樂聖后　　　寔天誕徳　　　積美自中¶
王猷四塞　　　龍飛在天　　　儀形萬國¶
欽明惟神　　　臨朝淵黙　　　不言之化¶
品物咸得　　　告成于天　　　銘勲是勒¶
<pb:KR2a0017_WYG_011-33b>¶
翼翼厥猷　　　亹亹其仁　　　從命創制¶
因定和神　　　海外有截　　　九國無塵¶
冕旒司契　　　垂拱臨民　　　乃舞凱容¶
欽若天人　　　純嘏孔休　　　萬載彌新¶
宣烈舞執干戚郊廟奏平冕黒介幘𤣥衣裳白領袖絳¶
領袖中衣絳合幅袴絳&KR1611;朝廷則武冠赤幘生絳袍單¶
衣絹領袖皁領袖中衣虎文畫合幅袴白布彩皆黒韋¶
緹周大武舞秦改為五行漢髙造武徳舞執干戚象天¶
<pb:KR2a0017_WYG_011-34a>¶
下樂已除亂按禮云朱干玉戚冕而舞大武是則漢放¶
此舞而立也魏文帝改五行還為大武而武徳曰武頌¶
舞明帝改造武始舞晉世仍舊傅𤣥六代舞歌有舞辭¶
此武舞非一也宋孝建初朝議以凱容舞為韶舞宣烈¶
舞為武舞據韶為言宣烈即是古之大武非武徳也今¶
世諺呼為武王伐紂其冠服魏明帝世尚書所奏定武¶
始舞服晉宋承用齊初仍舊不改宋舞名其舞人冠服¶
見魏尚書奏後代相承用之¶
<pb:KR2a0017_WYG_011-34b>¶
凱容舞執羽籥郊廟冠委貌服如前朝廷進賢冠黒介¶
幘生黄袍單衣白合幅袴餘如前本舜韶舞漢髙改曰¶
文始魏復曰大韶又造咸熙為文舞晉傅𤣥六代舞有¶
虞韶舞辭宋以凱容繼韶為文舞相承用魏咸熙冠服¶
前舞後舞晉泰始九年造正徳大豫舞傅𤣥張華各為¶
歌辭宋元嘉中改正徳為前舞大豫為後舞¶
　　右朝㑹樂辭¶
舞曲皆古辭雅音稱述功徳宴享所奏傅𤣥歌辭云獲¶
<pb:KR2a0017_WYG_011-35a>¶
罪於天北徙朔方墳墓誰掃超若流光如此十餘小曲¶
名為舞曲疑非宴樂之辭然舞曲總名起此矣¶
明君辭¶
明君創洪業　　盛徳在建元　　受命君四海¶
聖皇應靈乾　　五帝繼三皇　　三皇世所歸¶
聖徳應期運　　天地不能違　　仰之彌已髙¶
猶天不可階　　將復結繩化　　靜拱天下齊¶
　　右一曲漢章帝造鼙舞歌云闗東有賢女魏明帝¶
<pb:KR2a0017_WYG_011-35b>¶
　　代漢曲云明明魏皇帝傅𤣥代魏曲作晉洪業篇¶
　　云宣文創洪業盛徳存泰始聖皇應靈符受命君¶
　　四海今前四句錯綜其辭從五帝至不可階六句¶
　　全𤣥辭後二句本云將復御龍氏鳳皇在庭栖又¶
　　改易焉¶
聖主曲辭¶
聖主受天命　　應期則虞唐　　升旒綜萬幾¶
端扆馭八方　　盈虚自然數　　揖讓歸聖明¶
<pb:KR2a0017_WYG_011-36a>¶
北化陵河塞　　南威越滄溟　　廣徳齊七政¶
敷教騰三辰　　萬㝢必承慶　　百福咸来臻¶
聖皇應福始　　昌徳洞祐先¶
明君辭¶
明君御四海　　總鑒盡人靈　　仰成恩已洽¶
竭忠身必榮　　聖澤洞三靈　　徳教被八鄉¶
草木變柯葉　　川岳洞嘉祥　　愉樂盛明運¶
舞蹈升泰時　　微霜永昌命　　軌心長歡怡¶
<pb:KR2a0017_WYG_011-36b>¶
鐸舞歌辭¶
黄雲門　　唐咸池　　虞韶舞　　夏夏殷濩¶
列代有五　振鐸鳴金　延大武　　清歌發唱¶
形為主　　聲和八音　協律呂　　身不虚動¶
手不徒舉　應節合度　周期序　　時奏宮角¶
雜之以徴羽　樂以移風　禮相輔　安有出其所¶
　　右一曲傅𤣥辭以代魏太和時徴羽除下厭衆目¶
　　上從鍾鼓二句¶
<pb:KR2a0017_WYG_011-37a>¶
白鳩辭¶
翩翩白鳩　再飛再鳴　懐我君徳　　来集君庭¶
　　右一曲舞叙云白符或云白符鳩舞出江南吳人¶
　　所造其辭意言患孫皓虐政慕政化也其詩本云¶
　　平平白符思我君恵集我金堂言白者金行符合¶
　　也鳩亦合也符鳩雖異其義是同¶
濟濟辭¶
暢飛暢舞　　氣流芳　　追念三五　　大綺黄¶
<pb:KR2a0017_WYG_011-37b>¶
　　右一曲晉濟濟舞歌六解此是最後一解¶
獨禄辭¶
獨禄獨禄　水深泥濁　泥濁尚可　水深殺我¶
　　右一曲晉獨鹿舞歌六解此是前一解古辭明君¶
　　曲後云勇安樂無慈不問清與濁清與無時濁邪¶
　　交與獨禄伎録云求禄求禄清白不濁清白尚可¶
　　貪汙殺我晉歌為鹿字古通用也疑是風刺之辭¶
碣石辭¶
<pb:KR2a0017_WYG_011-38a>¶
東臨碣石　　　以觀滄海　　　水河淡淡¶
山島竦峙　　　樹木叢生　　　百草豐茂¶
秋風蕭瑟　　　洪波涌起　　　日月之行¶
若出其中　　　星漢粲爛　　　若出其裏¶
幸甚至哉　　　歌以言志¶
　　右一曲魏武帝辭晉以為碣石舞歌詩四章此是¶
　　中一章¶
淮南王辭¶
<pb:KR2a0017_WYG_011-38b>¶
淮南王　　自言尊　　百尺髙樓　　與天連¶
我欲渡河　河無梁　　願作雙黄鵠　還故鄉¶
　　右一曲晉淮南王舞歌六解前是第一後是第五¶
齊世昌辭¶
齊世昌　　四海安樂　　齊太平　　人命長¶
當結久　　千秋萬嵗　　皆老夀¶
　　右一曲晉杯槃歌十解第三解云舞杯槃何翩翩¶
　　舉坐翻覆夀萬年干寳云太康中有此舞杯槃翻¶
<pb:KR2a0017_WYG_011-39a>¶
　　覆至危之像言晉世之士茍貪飲食智不及逺其¶
　　第一解首句云晉世寜宋改為宋世寜惡其杯槃¶
　　翻覆辭不復取齊改為齊世昌餘辭同後一¶
公莫辭¶
吾不見公莫時　　吾何嬰公来　　嬰姥時吾¶
思君去時　　　　吾何零　　　　子以耶¶
思君去時　　　　思来嬰　　　　吾去時母那何¶
去吾¶
<pb:KR2a0017_WYG_011-39b>¶
　　右一曲晉公莫舞歌二十章無定句前是第一解¶
　　後是第十九二十解雜有三句並不可曉解建武¶
　　初明帝奏樂至此曲言是似永明樂流涕憶世祖¶
　　云¶
白紵辭¶
陽春白日風花香　　　趨歩明月舞瑶裳¶
情發金石媚笙簧　　　羅袿徐轉紅袖揚¶
清歌流響繞鳳梁　　　如驚若思凝且翔¶
<pb:KR2a0017_WYG_011-40a>¶
轉眄流精艷輝光　　　將流將引雙雁行¶
歡来何晩意何長　　　明君馭世永歌昌¶
　　右五曲尚書令王儉造白紵歌周處風土記云吳¶
　　黄龍中童謡云行白者君追汝句驪馬後孫權征¶
　　公孫淵浮海乘舶舶白也今歌和聲猶云行白紵¶
　　焉¶
俳歌辭¶
俳不言不語　　呼俳噏所　　　俳適一起¶
<pb:KR2a0017_WYG_011-40b>¶
狼率不止　　　生拔牛角　　　摩斷膚耳¶
馬無懸蹄　　　牛無上齒　　　駱駼無角¶
奮迅兩耳¶
　　右休儒導舞人自歌之古辭俳歌八曲此是前一¶
　　篇二十二句今侏儒所歌擿取之也¶
角抵像形雜伎歴代相承有也其増損源起事不可詳¶
大畧漢世張衡西京賦是其始也魏世則事見陳思王¶
樂府宴樂篇晉世則見傅𤣥元正篇朝㑹賦江左咸和¶
<pb:KR2a0017_WYG_011-41a>¶
中罷紫鹿跂行鼈食笮鼠齊王卷衣絶倒五案等伎中¶
朝所無見起居注並莫知所由也泰元中苻堅敗後得¶
闗中檐橦胡伎進太樂今或有存亡案此則可知矣永¶
明六年赤城山雲霧開朗見石橋瀑布從来所罕覩也¶
山道士朱僧標以聞上遣主書董仲民案視以為神瑞¶
太樂令鄭義泰案孫興公賦造天台山伎作莓苔石橋¶
道士捫翠屏之状尋又省焉¶
皇齊啟運　　從瑶璣　　靈鳳銜書　　集紫微¶
<pb:KR2a0017_WYG_011-41b>¶
和樂既洽　　神所依　　超商卷夏　　耀英輝¶
永世夀昌　　聲華飛¶
　　右鳳皇銜書伎歌辭盖魚龍之流也元㑹日侍中¶
　　於殿前跪取其書宋世辭云大宋興隆膺靈符鳳¶
　　鳥感和銜素書嘉樂之美通𤣥虚惟新濟濟邁唐¶
　　虞巍巍蕩蕩道有餘齊初詔中書郎江淹改¶
永平樂歌者竟陵王子良與諸文士造奏之人為十曲¶
道人釋寳月辭頗美上常被之管絃而不列於樂官也¶
<pb:KR2a0017_WYG_011-42a>¶
贊曰綜採六代和平八風殷薦宴享舞徳歌功¶
　¶
　¶
　¶
　¶
　¶
　¶
　¶
<pb:KR2a0017_WYG_011-42b>¶
　¶
　¶
　¶
　¶
　¶
　¶
　¶
　南齊書卷十一¶
